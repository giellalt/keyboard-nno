# Innleiing og bakgrunn


Runene har ein lengre samanhengande skrifttradisjon i Noreg enn den latinske
skrifta, med eit høgdepunkt mot slutten av middelalderen, då det kan sjå ut som
om kjennskap til runer var godt utbreidd, og runene vart nytta til daglege og
kvardagslege behov.


Med svartedauen forsvann kunnskapen mest sannsynleg. Det finst
runeinnskrifter i Noreg frå etter reformasjonen, men i fylgje Nordby (2001) er
alle desse truleg utførde av personar som har lese studiar av eldre
runeinnskrifter.


I dag er det i prinsippet enkelt å skriva med runer. Alle runene er definerte i
Unicode, og dei fleste operativsystem inneheld minst ei skrift som kan visa
runene meir eller mindre rett.

I praksis er det likevel ikkje enkelt. Dels finst det ikkje tastatur slik at det
blir veldig tungvint å mata inn runene. Og dels finst det ganske mange runer og
alternative former for dei ulike lydane. Kva for ein rune skal ein velja for dei
ulike lydane i språket?

Målet med dette arbeidet er dels å slå fast ei runerekkje som kunne vera høveleg
for å skriva moderne norsk, dels å prøva ut tastaturteknologien vår på andre
skriftsystem, og med det testa både tastaturteknologien og operativsystema. Kor
godt fungerer ting?

Når det gjeld runerekkja så er tanken at den i så stor grad som mogleg skal
byggja på dei runene som har vore i bruk i Noreg, slik dei er dokumenterte t.d.
i Nordby (2001). Grunnideen er å ta utgangspunkt i den vanlegaste runerekkja frå
12-1300-talet. I eitt
tilfelle (Å) finst det ingen tidlegare runer i det heile frå denne perioden, og
ulike alternativ blir diskutert lenger ned, med ein konklusjon om eit fungerande
val.

Denne runerekkja er plassert på tastane med dei tilsvarande latinske bokstavane.
Dermed vil det vera lett å skriva norsk med dette runetastaturet - ein trykkjer
den norske tasten ein ventar seg, og får i staden den tilsvarande runen frå den
føreslegne runerekkja.


Alternative runer for den same lydverdien vil bli tilgjengeleg via Skift- og
Alt-taster, slik at alle runene i Unicode er tilgjengelege med dette tastaturet.
Hovudfokuset er likevel på at det skal vera enkelt å skriva vanleg (ny)norsk med
runetastaturet.


# Runeinventar


## Unicode


Liste over runer i Unicode, ordna etter lydverdi/motsvarande latinsk bokstav i
det norske alfabetet:


|   Latinsk bokstav | Rune(r)
| --- | --- 
|  A | ᚨ ᚭ ᚪ ᛅ ᛆ
|  B | ᛒ ᛓ
|  C | ᚳ ᛍ ᛣ ᛤ
|  D | ᛑ ᛞ
|  E | ᛂ ᛖ
|  F | ᚠ
|  G | ᚵ ᚷ ᚸ ᛄ
|  H | ᚺ ᚻ ᚼ ᚽ
|  I | ᛁ
|  J | ᛃ
|  K | ᚴ ᚲ
|  L | ᛚ ᛛ
|  M | ᛗ ᛘ ᛙ
|  N | ᚾ ᚿ ᛀ
|  O | ᚩ ᚬ ᚭ ᚮ ᛟ
|  P | ᛈ ᛔ ᛕ
|  Q | ᛩ
|  R | ᚱ
|  S | ᛊ ᛋ ᛌ
|  T | ᛏ ᛐ
|  U | ᚢ
|  V | ᚡ
|  W | ᚥ ᚹ
|  X | ᛪ ᛰ
|  Y | ᚣ ᚤ ᛦ ᛧ ᛨ
|  Z | ᛎ
|  Æ | ᚫ ᛅ
|  Ø | ᚯ
|  Å | <finst ikkje>
|  Þ | ᚦ 
|  Ð | ᚧ
|  Ŋ | ᚶ ᛜ ᛝ


Ligaturar/digrafar:


|   Latinsk bokstav | Rune
| --- | --- 
|  ON | ᚰ
|  AL | ᛮ


Punktteikn:

|   Rune | Unicode-namn   | Unicode-kode
| --- | --- | --- 
|  ᛫ | runic single punctuation    | u+16eb
|  ᛬ | runic multiple punctuation    | u+16ec
|  ᛭ | runic cross punctuation    | u+16ed


Uklassifiserte:

|   Rune | Unicode-namn   | Unicode-kode
| --- | --- | --- 
|  ᛇ | runic letter iwaz eoh    | u+16c7
|  ᛉ | runic letter algiz eolhx | u+16c9
|  ᛠ | runic letter ear         | u+16e0
|  ᛡ | runic letter ior         | u+16e1
|  ᛢ | runic letter cweorth     | u+16e2
|  ᛥ | runic letter stan        | u+16e5
|  ᛮ | runic arlaug symbol      | u+16ee
|  ᛯ | runic letter tvimadur    | u+16ef
|  ᛱ | runic letter k           | u+16f1
|  ᛲ | runic letter sh          | u+16f2
|  ᛳ | runic letter oo          | u+16f3
|  ᛴ | runic letter franks casket os | u+16f4
|  ᛵ | runic letter franks casket is | u+16f5
|  ᛶ | runic letter franks casket eh | u+16f6
|  ᛷ | runic letter franks casket ac | u+16f7
|  ᛸ | runic letter franks casket aesc | u+16f8


## Norske runer i middelalderen og seinare


Norsk futhark frå slutten av 1200-talet, med tillegg:


```
f u Þ o r k h n i a s t b m l y   g e d p æ ø c/z v
ᚠ ᚢ ᚦ ᚮ ᚱ ᚴ ᚼ ᚿ  ᛁ ᛆ  ᛌ ᛐ  ᛒ ᛘ ᛚ ᛦ   ᚵ ᛂ  ᛑ ᛔ ᛅ ᚯ  ᛋ  ᚡ
```


Eller alfabetisk:

```
a b c d e f g h i j k l m n o p q r s t u v w x y z æ ø å
ᛆ ᛒ ᛋ ᛑ  ᛂ ᚠ ᚵ ᚼ ᛁ    ᚴ ᛚ ᛘ ᚿ ᚮ  ᛔ   ᚱ ᛌ ᛐ ᚢ ᚡ     ᛦ ᛋ ᛅ ᚯ
```


Oppsummering av etterreformatoriske runer (Nordby 2001):

```
a b c d e f g h i j k l m n o p q r s t u v w x y z æ ø å
ᛆ ᛒ ᛎ  ᚦ ᛂ ᚠ ᚵ ᚼ ᛁ    ᚴ ᛚ ᛘ ᚿ ᚮ ᛔ  ᚴ ᚱ ᛋ ᛏᛐ ᚢ ᚡ  ᛰ ᚤ ᛦ ᛅ ᚯ
```


# Forslag til runerekkje/runealfabet for norsk


Om ein går attende til den yngre runerekka med tillegg, som den siste autentiske
samanhengande runetradisjonen i Noreg, med små justeringar for behova i norsk i
dag, skulle eit norsk runealfabet kunna sjå slik ut:


```
a b c d e f g h i j k l m n o p q r s t u v w x y z æ ø å
ᛆ ᛒ ᛋ ᛑ  ᛂ ᚠ ᚵ ᚼ  ᛁ   ᚴ ᛚ ᛘ ᚿ ᚮ  ᛔ ᚴ ᚱ ᛌ  ᛐ ᚢ  ᚡ  ᛰ ᛦ ᛋ ᛅ ᚯ ᚭ
```


Dette er òg relativt nære den etterreformatoriske bruken av runer i Noreg, sjølv
om det er visse skilnader. Sjå elles Nordby (2001), og merknadene nedanfor.


## Merknader


Merknader om nokre bokstavar og runer, i hovudsak om skilnader mellom
(sein)middelalderrunene og dei etterreformatoriske runene, og valet mitt for den
moderne, norske runerekka:


* **C**:  det er ikkje bruk for C i norsk, og namn bør anten tilpassast eller skrivast
med latinske bokstavar. C er difor lik S, sjølv om kortrune for S er det føretrukne.


* **D**:  eg har halde meg til dei yngre runene, og ikkje til den etterreformatoriske
gjenbruken av Thorn. Thorn er tilgjengeleg via Skift-D.


* **J**:  = I


* **Q**:  = K, sjå elles merknad til C.


* **S**:  her har eg nytta kortvarianten. Det er ein tendens i middelaldertekstane til
å nytta den eldre langrune-S-en for C og Z, og kortvarianten for S, og slik har
eg gjort det på dette tastaturet òg. Lydverdien er den same for begge to.


* **T**:  eg har halde meg til den vanlege bruken i dei yngre runene, som òg er nytta
etterreformatorisk til saman med varianten med kvist på begge sider.


* **W**:  = V, sjå merknad til C.


* **X**:  eg har lagt inn runen som er nytta etterreformatorisk, men i utgangspunktet
trengst ikkje x, sjå merknad til C. I mellomalderinnskrifter med latinske
låneord som med latinske bokstavar vart skrivne med X nytta ein vanlegvis runene
for K og S.


* **Y**:  eg har nytta runen frå den yngre runerekkja. Den etterreformatoriske
varianten er tilgjengeleg via Skift-Y.


* **Z**:  = S, sjå merknad til C. Etterreformatorisk Z-rune tilgjengeleg via Skift-Z.


* **Å**:  manglar heilt i alle kjende innskrifter, men trengst for å skriva moderne
norsk. Sjå diskusjonen nedanfor.


## Forslag for Å


Det er heilt naudsynt å ha ein eigen rune for Å om ein skal skriva moderne norsk
med runer. Her er fire moglege løysingar, og til slutt ein konklusjon.


### Alternativ 1
skulle kunna skrivast ᛆᚮ, dvs ao, som både gjev typografisk meining (Å er
eigentleg A + O ovanpå), og fonologisk meining - lang A har vorte AO i islandsk
og vestlandske dialektar. Men helst skulle det då vera ein digraf som ser betre
ut, noko i stil med ᚰ.


### Alternativ 2
Alternativt kunne det vera ᛆ (A) med dynamisk prikk, dvs ᛆ͘. som òg gjev meining:
prikk er brukt for mange nyare runer som er fonologisk nære eldre runer (jf ᛑ vs
ᛐ, ᛔ vs ᛒ, ᚡ vs ᚠ, osb). Men den automatiske plasseringa er stygg, ein bør i så
fall nytta eigne fontar der prikken blir plassert til venstre for staven, like
under kvisten, slik at plasseringa av prikken/punktet harmonerer med tilsvarande
punkt i andre runer. Det burde vera:


```
ᛆ + ᷸ = ᛆ᷸
᷸ = COMBINING DOT ABOVE LEFT, U+1DF8
```


Eksemplet lenger opp nyttar COMBINING DOT ABOVE _RIGHT_, U+0358, men det blir
sjølvsagt feil. Det er likevel det vi må nytta nett no, sidan _LEFT_-varianten
ikkje finst i ein einaste font. Alt i alt ei dårleg løysing pga dei tekniske
problema med å få det til å sjå ut slik det burde vera.


### Alternativ 3
Eit tredje alternativ er å nytta ᚨ, som jo eigentleg er ein A-rune (Ansuz), som
i norrønt går over til å tyda á/ó, som i Óss/Áss. Lang A (Á) svarar til Å i
moderne norsk, dvs Å som i Åsgard. Hovudargumentet mot å nytta denne runen for Å
er at han er lite brukt frå og med overgangen til den yngre runerekka, og
deretter gjekk heilt or bruk.


### Alternativ 4
Eit fjerde alternativ er å nytta den yngre varianten av Áss-runen: ᚭ. I og med
at den er yngre, svarar dette alternativet betre til tanken om å byggja på den
yngste, autentiske tradisjonen. Sjå elles argumenta for alternativ 3.


### Konklusjon for Å
Av desse fire alternativa er det Alternativ 4 som peikar seg ut som det beste:
* nyttar ein eksisterande rune i Unicode (ikkje problem med vising, jf alternativ to)
* nyttar ein rune som svarar til den lyden som seinare utvikla seg til Å
* har ikkje fått andre lydverdiar og annan bruk seinare (vart ikkje nytta seinare)


Innvendinga at Å ikkje høyrer til runeinventaret i middelalderrunene er ikkje
god nok til å forkasta det alternativet framfor dei andre alternativa, som anten
viser til ei enno eldre form, eller som nyttar kombinasjonar som det ikkje
eigentleg er grunnlag for, eller som er teknisk uhaldbare.

# Endeleg forslag

Tufta på det som er nemnt over, er det endelege forslaget til eit runealfabet slik:

```
a b c d e f g h i j k l m n o p q r s t u v w x y z æ ø å
ᛆ ᛒ  ᛌ ᛑ  ᛂ ᚠ ᚵ ᚼ  ᛁ   ᚴ ᛚ ᛘ ᚿ ᚮ  ᛔ ᚴ ᚱ ᛌ  ᛐ ᚢ  ᚡ ᚴᛌ ᛦ ᛌ ᛅ ᚯ ᚭ
```


# Ætter og runenamn

Heilt frå opphavet har det 24 runene hatt namn, og vore ordna i ætter, i tre ætter med åtte runer kvar. Med overgangen til dei yngre runene vart runerekka redusert til berre seksten runer, men framleis ordna i tre ætter.

Med middelalderrunene vart runerekkja utvida igjen, fremst med stungne runer, for å betre skilja dei ulike fonema frå kvarandre i skrift. Desse nye runene hamna sist i runerekkja, og formar soleis naturleg ei ny ætt.

Det er òg ført opp (forslag til) namn på runene, basert på norrøne namn der slike finst eller høver. Namn merkte med * er gamle namn som vart nytta på runer som seinare gjekk or bruk, men som her er tekne fram att for nye runer med dei same lydverdiane. Namn merkte med † er heilt nye namn (mine forslag).

Ordna etter ætter, dvs som ein futhork basert på materialet frå 1200-talet (jf Nordby 2001, s. 29),
skulle det kunna sjå slik ut:

## Frøy / ᚠᚱᚯᛦ

Rune | Runenamn | Latinsk(e) bokstav(ar) | Merknad
---- | -------- | --------- | ------
 ᚠ   | ᚠᛂ / fe  | f
 ᚢ   | ᚢᚱ / ur  | u | urokse
 ᚦ   | ᚦᚢᛌᛌ / tuss | t(h)
 ᚮ   | ᚮᛌ / os \ odel* | o
 ᚱ   | ᚱᛂᛁᛑ / reid | r
 ᚴ   | ᚴᚮᚿᚵ / kong | k (c, q) | norrønt _kaun_, = byll, svoll

## Hagl / ᚼᛆᚵᛚ

Rune | Runenamn | Latinsk(e) bokstav(ar)
---- | -------- | --------------------
 ᚼ   | ᚼᛆᚵᛚ / hagl | h
 ᚿ   | ᚿᛆᚢᛑ / naud | n
 ᛁ   | ᛁᛌ / is    | i, j
 ᛆ   | / adel†   | a
 ᛌ   | ᛌᚮᛚ / sol | s (c, z)

## Ty / ᛐᛦ

Rune | Runenamn | Latinsk(e) bokstav(ar) | Merknad
---- | -------- | --------- | -----
 ᛐ   | ᛐᛦ / Ty | t | gudenamnet, som i _tysdag_
 ᛒ   | ᛒᛁᚯᚱᚴ / bjørk | b
 ᛘ  | ᛘᛆᚿᚿ / mann | m
 ᛚ   | ᛚᚮᚵ / log \ lauk | l | utkok, plantesaft - det finst to namn for denne runen(?)
 ᛦ   | ᛦᚱ / yr | y

## Middelalderrunene

Denne ætta er ei nylaging, opphavleg fanst det berre tre ætter. Namnet bør takast frå namnet på fyrste runen i ætta, slik som for hagl- og ty-ættene, men rekkjefylgja på desse runene er tilfeldig, i fylgje Nordby 2001, s. 29. Eit prinsipp for å bestemma rekkjefylgja kunne vera alderen til runene, med dei eldste fyrst. Rekkjefylgja nedanfor er basert på opplysningane i artikkelen om runer i Store norske leksikon.

Alle *runene* i denne ætta er nylagingar frå middelalderen, med unnatak av ᚭ (å), sjå over.

Rune | Runenamn | Latinsk(e) bokstav(ar)
---- | -------- | --------------------
 ᛂ   | ᛂᛚᚠ / elg* | e
 ᛅ   | ᛅᛐᛐ / ætt†   | æ
 ᚯ   | ᚯᛦᚴ / øyk*   | ø
 ᚵ   | ᚵᚭᚡᛂ / gåve* | g
 ᛑ   | ᛑᛆᚵ / dag* | d
 ᛔ   | ᛔᛁᚵᚵ / pigg†  | p
 ᚡ   | ᚡᛂᚿ / ven*   | v (w)
 ᚭ   | ᚭᛌ / ås   | å


# Tastaturutforming

[Plasseringa av runene](layout.md) er slik at dei ligg på dei same tastane som dei norske
bokstavane med tilsvarande lydverdi.

Alle andre runer enn dei som er relevante for å skriva norsk er
tilgjengelege via Skift- og AltGr-tastane. Det vil difor vera mogleg å skriva
alle runer som er definerte i Unicode.

I mobiltastaturet ligg alle variantane på langtrykk.

# Kjelder

Kjelde for runealfabet og futhark, brukt som grunnlag for forslaget mitt:

* [Nordby, Jonas. Etterreformatoriske runeinnskrifter i Norge. Doktoravhandling, University of Oslo, 2001](http://urn.nb.no/URN:NBN:no-27534)
* [Wikipedia 1](https://en.wikipedia.org/wiki/Runic_(Unicode_block)) \\
  Merknaden der om Belgthor stemmer ikkje med det Nordby skriv om runer for X. I
  fylgje Nordby er Belgthor den vanlegaste etterreformatoriske runen for X.
* [Wikipedia 2](https://en.wikipedia.org/wiki/Runes)
* [Arild Hauge sine sider om runer](http://www.arild-hauge.com/eindex.htm)
* [Unicode](https://unicode.org/)
* [Store norske leksikon](https://snl.no/runer)
* [Allkunne](https://www.allkunne.no/framside/sprak/skriftsystem-og-skriftteikn/runer/2090/86356/)

Sjølv om begge wikipediaartiklane er velskrivne, er det nokre ting som ikkje
stemmer med det Nordby skriv, t.d. om kontinuiteten i bruken av runer i Dalarna.
Det er rimeleg å tru at Nordby er den beste referansen både når det gjeld det og
andre skilnader mellom kjeldene.
